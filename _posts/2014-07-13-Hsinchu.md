---
title: Hsinchu
layout: post
header: /images/header/daxuelu.jpg
subheader: Flytta till Hsinchu
date: '2014-07-13'
---

Vi har bott i Hsinchu i två veckor nu. Det har gått ganska snabbt att anpassa sig till det nya livet. Det är en annan sak att åka på semester till ett nytt ställe och en helt annan sak att åka någonstans för att bo där en längre tid. När jag var i Kina tidigare fyllde vi hela tiden dagarna med saker att göra för att ta vara på tiden så väl som möjligt. Här har vi tagit det betydligt lugnare. 

![Utsikt över Hsinchu](/images/hsinchu.jpg)

Hsinchu är en mindre stad precis söder om Taipei. Här finns mycket industri och det bor ungefär en halv miljon människor. Det är i alla fall vad wikipedia har att säga om staden.

Det första vi gjorde när vi kom till Taiwan var att hitta våra lägenheter. Vi blev körda ända fram till porten och väl framme väntade en av hyresvärdarna på oss. Skolan ligger precis över gatan från lägenheterna och i den första bilden ser man hur komplexet ser ut därifrån.

Det ligger en science park i närheten av skolan, *Asia's silicon valley* kallas det. Där ligger över 400 högteknologiska företag, bland annat Acer, Asus och en hel hög andra som håller på med halvledare och annat. 

Vårt lägenhetskomplex byggdes för ungefär 20 år sedan för att ingenjörerna hos företagen skulle ha någonstans att bo. Nu för tiden byggs det ganska mycket närmare parken även om det fortfarande bor väldigt många i våra lägenheter. 

![Mitt sovrum](/images/sovrum.jpg){:.half}
![Vardagsrummet](/images/vardagsrum.jpg){:.half}

Lägenheten vi bor i är ganska stor. Vi har tre rum varav ett är lite större. Just nu bor Patric och hans flickvän Julia också med oss. Patric var utbytesstudent här förra året och både han och hans flickvän praktiserar nu på Ericsson respektive Sandvik här i Taiwan över sommaren. 

Det har varit flera år som denna lägenheten har gått i arv mellan studenter, så mycket av saker som eluttagsomvandlare och annat finns redan. Dessutom har vi ett ganska fint kök, ett relativt stort matbord, vardagsrum och en balkong. När vi delar på det är det också halva priset mot vad jag skulle fått betala i Göteborg.

Levnadskostnaderna generellt är ganska mycket lägre. Man kan äta mat ute i hela tiden och ändå klara sig på 100 kr för mat om dagen. Vad vi har sätt så kostar däremot prylar ungefär lika mycket här som hemma i Sverige. 

![Downtown Hsinchu](/images/downtown.jpg){:.half}
![Friterade fiskar och annat](/images/friteradfisk.jpg){:.half}

Vi började vår första dag med att försöka promenera ner mot A-markt. Patric, som har bott här under hela förra året och som jag och Kasper nu delar lägenhet med, rekommenderade A-mart som ett varuhus där man kunde få tag i det mesta.

Däremot så fungerar inte google maps speciellt bra när man enbart kan de engelska namnen för olika ställen. Appen ville inte riktigt förstå var vi skulle och när vi tillslut bara skrev in adressen, så ledde den oss helt fel. Det var en ganska stor gata där google hade berättat för oss att vi skulle börja i ena änden. Det verkade däremot inte stämma och när vi frågade några Taiwaneser som inte verkade helt övertygade att de förstod vad vi menade, så pekade de bara längre ner längs gatan. Efter ganska många stopp på diverse kafféer med luftkonditionering och ställen att handla vatten på kom vi till slut fram till ett varuhus. 

På A-mart kunde vi köpa kläder och annat relativt billigt. Vi köpte alla lite linnen, vid 35 grader är det skönt att inte ha något som täcker armhålorna. 

![Vårt kontor](/images/kontoret-ext.jpg)

Vi har också varit och kollat i vårt kontor. Vårt utbyte är lite speciellt på det sättet, tanken är att utöver utbytesstudenter så ska vi också vara Chalmers representanter i Asien. Detta är ett samarbete mellan Chalmers och NCTU som är ganska unikt. Under året ska vi alltså vara CITO, *Chalmers International Taiwan Office*. 

Det vi ska göra på kontoret är ungefär: reklam för Chalmers, besöka företag i området, bevaka asien generellt. Det mest konkreta för de som är kvar på Chalmers är att vi två gånger om året släpper en tidning, *Asia magasine*. Gamla varianter av denna finns att läsa på [CITO:s hemsida](http://www.asia.chalmers.se/asia-magazine/). 

![Smoothiemuggar](/images/smoothie.jpg)

Just nu är det mangosäsong i Taiwan. Inte för att jag har någon annan tidpunkt att jämföra med, men allting med mango smakar mycket mer än i Sverige. Det är en ganska mycket sötare och fylligare smak. Vi har testat färsk mango, mixad mango, torkad mango och mangoglass.

Det finns ett område precis nedanför våra lägenheter som är fyllt av småaffärer, mekaniker, restauranger och gatukök. Där har vi köpt riktigt goda mango-smoothies. De har också små gelatinliknande bubblor i sina kalla drycker, främst i mjölkte. Detta ska vara en specialitet i Taiwan. Jag tycker det är ganska obehagligt att få upp små, smaklösa bollar genom sugröret hela tiden, men jag ser Taiwaneser köpa det hela tiden. 


