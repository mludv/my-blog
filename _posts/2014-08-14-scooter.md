---
title: Scooter
layout: post
header: /images/header/scooter.jpg
date: '2014-08-14'
---

Vi har fortsatt att åka mycket in till Taipei. Under helgen innan den som varit åkte jag dit med min då nyinförskaffade scooter. 

Vi var nämligen på middag med en tjej som gjorde sin Unitech-praktik på ett Taiwanesiskt företag. Eftersom Love var lite bekant med henne så ordnade han en liten middag. Det visade sig sedan att hon skulle lämna sin scooter hos en kille i Taipei som hon hade hyrt den av. Hon planerade att åka en omväg över bergen. Eftersom jag inte åkt speciellt mycket och ändå skulle in till Taipei så tyckte jag att det var en bra idé att hänga med. 


![Shimen-sjön](/images/moppe/damm2.jpg)
*Den konstgjorda sjön jag åkte förbi med scootern.*
{:.caption}

Vi började ganska tidigt. Till en början så såg vi bara samma stadsmiljö som är överallt här i taiwan. Gator med restauranger, verkstäder och små affärer och sedan bostadshus ovanför. Allting dekorerat med otaliga blinkade skyltar. Det tog en timme innan vi kom ut från allt det och upp på de mindre gatorna. Väl där var det mycket roligare att köra. Det var två filer hela vägen så jag var aldrig speciellt orolig. Både mopederna och bilarna får högst köra i 60 km/h här i Taiwan. På motorvägen får man köra i 90 km/h, men där får man inte köra upp med scootern. 


![Utsikt över från dammen](/images/moppe/shimen.jpg)
*Baksidan av dammen.*
{:.caption}

Vi körde förbi en stor damm en bit utanför Taipei. Det är synd att jag inte kunde stanna och ta kort när jag åkte precis nedanför. Det var en mäktig upplevelse. Speciellt märkligt var det när vi kom upp vid dammfördämningen. Då kunde vi se allt vatten på ena sidan och hur långt det var ner till marken på andra. 


![Utsikt](/images/moppe/utsikt.jpg){:.half}
![Risfält](/images/moppe/ris.jpg){:.half}
*Det var flera riktigt fina ställen uppe bland bergen.*
{:.caption}


Resan tog totalt tre timmar och vi lyckades ta oss fram 10 mil. Vi stannade en del på vägen. Det är verkligen en frihet att ha ett fordon att ta sig runt på i Taiwan. Det är bara i Taipei som kollektivtrafiken fungerar som den ska, bussar och annat går inte på andra ställen. I så fall har vi fått ta taxi fram och tillbaka istället. 

Det är spökmånad här i Taiwan. De Taiwaneser som vi umgåtts med har förklarat för oss att det är då portarna till helvetet (där spökena bor) öppnas. Däremot är det lugnt för oss eftersom vi är utlänningar. Spöken hänger tydligen mest efter Taiwaneser. Att det är spökmånad innebär att vi inte får vissla eller tvätta kläder på kvällarna. Då lockar vi till oss spöken som tydligen gillar att testa nytvättade kläder. Man ska inte heller titta sig över axeln när man är ute. Då släcker man någon metaforisk eld som brinner på axeln, vilket gör att spökena hittar en lättare. 


![Offerritual](/images/moppe/sacrifice.jpg)
*Offerritualen för spökena pågår för fullt.*
{:.caption}

Utöver allt detta, som de flesta av de unga som vi träffat säger är vidskepelse, så har Taiwaneserna någon sorts offercermoni till spökena. Vi har inte varit med om något, men vi har titta på hur de ordnar bord som står ute på gatan där de sätter en massa kassar med mat. Sedan mässar de någonting medan de sätter rökelse i kassarna. Var maten tar vägen har vi inte förstått. Efter ett tag är den borta i alla fall. Kanske tar dom hem och äter den, kanske äter spökena upp den. 

Efter att jag körde runt min moppe så bestämde sig även Johan för att skaffa en scooter. Han tittade ut en på internet och under denna helgen åkte vi till Taipei för att köpa den. Det tog väldigt lång tid att hitta till köparen och vi hade hjälp utav fem olika Taiwaneser och när vi väl kom rätt så visade det sig att han inte hade scootern där så att vi kunde titta på den. Han hade den hemma hos sig och vi fick komma tillbaka nästa dag istället. 


![Tempel](/images/moppe/tempel.jpg)
*Ett av alla de otaliga tempel i Taiwan.*
{:.caption}

När vi var på väg bort från scooterhandlaren var det en tjej som kom fram till oss och hälsade på Johan. Hon hade nämligen kommit förbi kontoret för några dagar sedan och presenterat sig själv. Sedan fick hon syn på oss i Taipeis folkmyller. Wendy kallar hon sig. Hon berättade att hon precis var på väg till en rockkonsert och frågade vad vi hade för planer för kvällen. 

Efter att ha checkat in på vandrarhemmet så åkte vi till en bar för att träffa henne och två av hennes kompisar. Tsung-Yen och en tjej som kallade sig Chelsea. De var båda också väldigt duktiga på engelska och hade inte några problem med att hålla igång en konversation. Yen hade precis kommit hem från en utbildning i Jönköping, ännu ett sammanträffande. Vi blev inbjudna till hans födelsedagsfirande på söndagen. 

![Födelsedag](/images/moppe/fodelsedag.jpg)
*Födelsedagsfest. På mitten av bordet står fisksoppan.*
{:.caption}

På lördagen dagen efter så gick vi åter igen för att kolla på scootern åt Johan. Denna gången var vi lite bättre förberedda och hade en Taiwanesisk tjej med oss. Hon är en av dem som ska åka till Göteborg till hösten. Vi träffade henne på en middag som gamla utbytesstudenter till Sverige anordnade.

På söndagen firade vi vår nya väns födelsedag genom att sitta och äta på en taiwanesiska restaurang. Bland annat hade de en god fisksoppa typisk för Taiwan. Efter att alla hade fått i sig lite av ölen så började de lära oss kinesiska svordomar och lite allt möjligt. De tyckte det var väldigt roligt när vi skulle prata. Det var verkligen snällt av dom att bjuda in oss, speciellt eftersom det ändå är ganska ansträngande att byta till engelska lite hela tiden. 

![Selfie](/images/moppe/selfie.jpg)
